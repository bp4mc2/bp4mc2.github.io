# Introductie

## Wetboek van Strafvordering
Het Wetboek van Strafvordering is de juridische ruggengraat van de strafrechtspleging. Het bevat de spelregels voor opsporing, vervolging en berechting van strafbare feiten en de tenuitvoerlegging van strafrechtelijke beslissingen (uitspraken van de rechter en strafbeschikkingen van het OM). Het Wetboek van Strafvordering is de basis van rechtsbescherming van burgers die onderwerp zijn van onderzoek in een strafzaak. Het huidige wetboek dateert uit 1926 en is na bijna een eeuw toe aan herziening. Het nieuwe wetboek versterkt de strafrechtketen structureel.

## Een nieuw wetboek
Het nieuwe Wetboek van Strafvordering legt de basis voor digitalisering van de strafrechtketen en helpt zo de keten klaar te maken voor de toekomst. De strafrechtketen is met dit wetboek beter in staat om nieuwe vormen van misdaad te bestrijden, zoals ondermijning en digitale criminaliteit. Het wetboek is techniekonafhankelijk. De strafrechtketen kan zo beter inspelen op technologische ontwikkelingen die elkaar razendsnel opvolgen in een samenleving die steeds verder digitaliseert.

Met het nieuwe wetboek krijgt de rechter meer mogelijkheden om te sturen in het onderzoek voordat een strafzaak op zitting komt. Dat betekent minder regiezittingen en minder aanhoudingen van strafzaken. De verwachting is dat dit leidt tot kortere doorlooptijden van strafzaken. Dit draagt bij aan een slagvaardige misdaadbestrijding en draagt bij aan het rechtsgevoel van iedere burger. Bovendien brengt het nieuwe wetboek de basis weer op orde om het strafrecht toe te passen op een manier die in evenwicht is met de grond- en mensenrechten van eenieder.

## Begripsmodellen
Begrippen spelen een centrale rol in de manier waarop we communiceren en we de wereld om ons heen begrijpen. Een begrip is een eenheid van denken, idee, betekenis of categorisering. Het hebben van gestandaardiseerde begrippen zorgt ervoor dat iedereen dezelfde taal kan spreken en weet wat de bedoelde betekenis is bij het gebruik van een bepaalde term in een bepaalde context. Bijvoorbeeld in berichtgeving of in data. Dit maakt het eenvoudiger om effectief te communiceren en informatie uit te wisselen.

Beschrijvingen van begrippen (definities, terminologie, relaties tussen begrippen) worden opgesteld als onderdeel van een samenhangend begrippenkader. Een begrippenkader is een verzameling van begrippen die in een bepaalde context relevant zijn. Een woordenboek is een eenvoudige versie van zo'n begrippenkader. Een meer uitgebreid begrippenkader laat ook de relaties tussen begrippen zien. Dit document is een voorbeeld van een dergelijk begrippenkader.

## Wetsanalyse
De overheid voert steeds meer wetgeving uit met behulp van digitale ICT. Dat heeft grote voordelen, zoals meer snelheid, efficiëntie en mogelijk ook maatwerk. Moderne belastingen, toeslagen en andere sociale voorzieningen zijn zonder inzet van digitale technologie niet eens meer mogelijk.

Computers verstaan echter nog geen mensentaal, althans niet voldoende om wetten één op één te kunnen toepassen. Om digitale uitvoering van wetgeving mogelijk te maken moet deze, kort gezegd, worden omgezet naar code. Dat vergt uiterste precisie. Deze code bepaalt immers de rechten en plichten van burgers en of zij bijvoorbeeld in aanraking komen met toezicht en opsporing. In een democratische rechtsstaat moet code bovendien juridisch deugdelijk zijn en geldende wet- en regelgeving zo precies mogelijk reflecteren.

Een goede vertaling van wetgeving naar de uitvoeringspraktijk vraagt om een aanpak waarbij alle stappen voor het interpreteren, preciseren en nader invullen van wetgeving expliciet en op een gestructureerde manier worden vastgelegd. Dat zorgt ervoor dat de keuzes die worden gemaakt bij het vertalen van wetgeving naar uitvoering helder zijn en dat besluiten die op grond van die keuzes worden gemaakt, uit te leggen en te verantwoorden zijn. Wetsanalyse biedt een juridisch analyse-schema (JAS) waarmee begrippen specifiek kunnen worden voorzien van een juridische context, waarmee helder is hoe de wetgever beoogd dat een begrip wordt ingezet. Bovendien helpt een dergelijk analyse-schema bij het opstellen van kwalitatief hoogwaardige begripsbeschrijvingen.

## Respec als communicatie-instrument
Bij het opstellen van een begrippenkader kan een eenvoudige excel al voldoende zijn. Voor de lezer biedt een excel echter maar weinig houvast en ondersteuning. Respec is een hulpmiddel om standaarden te presenteren op een webpagina. Dit hulpmiddel is bij uitstek geschikt voor een eenvoudig toegankelijke publicatie van een begrippenkader. Met hulp van open source tooling kan het originele excel bestand omgezet worden in een dergelijke Respec pagina. Dit document is een voorbeeld van zo'n Respec pagina.
